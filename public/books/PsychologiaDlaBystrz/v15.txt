
  Rozdział 15.
 Proszę się wygodnie położyć
 W tym rozdziale:
 • Dokonamy rozróżnienia pomiędzy analizą a terapią. • Pofreudujemy.
 • Zajrzymy pod powierzchnię.
 • Zadziałamy.
 Często zastanawiam się, jak wiele dzieci terapeutów pyta rodziców, czy nie wystąpiliby na szkolnych targach pracy i nie opowiedzieli o swoim zawodzie. „Moja mama jest terapeutką. Pomaga ludziom, jak sądzę. Siedzi i rozmawia z nimi o ich problemach, a oni czasami płaczą, a czasami się wściekają”. Niektóre zawody można opisać łatwiej niż inne i choć wielu ludzi rozumie ideę psychoterapii (zwanej czasem w skrócie po prostu terapią), to dużo trudniej przychodzi im wyjaśnienie, czym tak naprawdę ona jest.
 Wygląda na to, że istnieją setki definicji psychoterapii. Lewis Wolberg, znany psychoterapeuta z Nowego Jorku, zdefiniował ją jako sposób kontrolowania problemów emocjonalnych, który polega na nawiązaniu przez specjalistę kontaktu z pacjentem w celu osłabienia lub usunięcia szkodliwych objawów, zmiany zaburzonego zachowania osoby poddającej się terapii i wsparcia jej w zdrowym rozwoju osobowości. Zakłada się przy tym, że leczone symptomy mają charakter psychologiczny.
 J.B. Rotter z University of Connecticut podaje inną dobrą definicję: „Psychoterapia [...] jest celowym działaniem psychologa mającym na
   
  celu wprowadzenie zmian w życiu pacjenta, które sprawią, że stanie się ono szczęśliwsze oraz bardziej konstruktywne”. Osobiście uważam, że rozmowa z przyjacielem przy pizzy również może sprawić, iż życie stanie się szczęśliwsze, więc po co to wszystko? Otóż psychoterapia jest czymś więcej niż rozmową między dwojgiem ludzi. To kontakt o charakterze terapeutycznym, w którym jedna ze stron pełni funkcję lekarza, pomocnika lub eksperta w kwestii problemów psychologicznych, społecznych i behawioralnych.
 Pomoc przybiera wiele różnych postaci, a psychologowie nie mają wyłączności na poprawę jakości bałaganu, jaki ludzie nazywają swoim życiem. Wiele różnych osób, miejsc i rzeczy może mieć na nas dobroczynny wpływ, uleczyć nas lub zwiększyć nasze poczucie samozadowolenia. Muzyka, literatura, dzieła sztuki, miłość, religia, dobry film, narodziny dziecka czy piękny zachód słońca bywają formą terapii, ale psychoterapia jest wyjątkowym działaniem, podejmowanym po to, by pomagało w rozwiązywaniu problemów psychologicznych.
 W tym rozdziale przedstawię specjalne formy psychoterapii. Wiele je łączy, chociaż każda z nich służy też odrębnym celom i skupia się na specyficznych czynnikach, takich jak emocje, myśli czy zachowania. Niniejszy rozdział jest poświęcony prawdopodobnie najbardziej znanej formie psychoterapii, a mianowicie psychoanalizie.
 Co się dzieje naprawdę?
 Psychoanaliza to rodzaj psychoterapii, który istnieje od około 80 lat. Ma wiele różnych odmian, ale jej podstawowa forma, klasyczna psychoanaliza, została stworzona przez Sigmunda Freuda, a następnie rozwinięta przez wielu innych psychologów, takich jak Otto Fenichel, Anna Freud, Melanie Klein, Heinz Kohut czy Otto Kernberg, że wymienię tylko kilkoro.
 W centrum zainteresowania psychoterapii znajdują się problemy psychologiczne, włączając w to
 
   trudności natury emocjonalnej, behawioralnej i poznawczej. Każdy terapeuta korzysta z pewnej teorii wyjaśniającej dolegliwości klienta lub pacjenta i stanowiącej kluczowy element leczenia. Na jej podstawie możliwe jest opracowywanie i stosowanie metod terapeutycznych. Psychoanaliza nie jest tu wyjątkiem, ale przedstawia ciekawe podejście do problemów i specyficzną metodę ich rozwiązywania.
 Psychoanaliza opiera się na złożonym zbiorze pomysłów i teorii koncentrujących się na rozwoju psychologicznym, rozwoju i strukturze osobowości, strukturze umysłu i rozwoju związków (więcej informacji na temat psychoanalizy znajdziesz w rozdziale 9.). Jako system myślenia dziedzina ta dała początek psychoanalitycznym wyjaśnieniom problemów i metodom ich rozwiązywania.
 Trudności psychologiczne manifestują się pod postacią objawów definiowanych jako przejawy chorób lub zaburzeń. Według psychoanalityków kiedy ludzie reagują w problematyczny sposób na zdarzenia zachodzące w ich życiu, zaczynają pojawiać się symptomy sugerujące istnienie nieświadomych konfliktów. Stres może wywołać objawy nawiązujące do wcześniejszych etapów życia, nawet wczesnego dzieciństwa. Niektóre sytuacje powodują również uaktywnienie mechanizmów obronnych, czyli metod radzenia sobie z problemami, które jednak same w sobie są problematyczne.
 Przyjrzyj się następującemu przykładowi: Wiktor miał wypadek — uszkodził sobie plecy. Teraz ledwie może się ruszać, czuje bardzo silny ból i nie wychodzi domu. Przy najprostszych czynnościach, takich jak mycie, ubieranie się lub nawet korzystanie z toalety, musi korzystać z pomocy żony. Po pewnym czasie jego ciało wraca do normy i Wiktor może znów funkcjonować tak jak dawniej. Niestety, pomimo pełnego wyleczenia obrażeń zachowuje się już inaczej: ma huśtawki humoru, wycofuje się społecznie, a co najdziwniejsze, podejrzewa żonę o romans. Innymi słowy, wykazuje objawy polegające na nienormatywnym nastroju, problemach z
 
  funkcjonowaniem społecznym i myśleniu paranoicznym (więcej informacji na temat psychopatologii znajdziesz w rozdziale 13.).
 Psychoanalitycy nigdy nie traktują symptomów powierzchownie. Pod codziennymi myślami, uczuciami i działaniami Wiktora kryje się bowiem chaotyczny wulkan wewnętrznych konfliktów. Codzienne czynniki stresogenne są dość oczywiste, gdyż ból fizyczny i silne uzależnienie od pomocy innych to raczej powszechne źródło napięcia. Psychoanalityk będzie jednak starał się dotrzeć do ukrytych, wewnętrznych, nieświadomych i głęboko zakorzenionych przyczyn nietypowego zachowania.
 Miłą cechą profesjonalnych terapeutów jest to, że mają pewne pojęcie na temat naszych kłopotów, jeszcze zanim zaczniemy terapię. Czy korzystają z kart tarota i kryształowej kuli, aby stwierdzić, że człowiek taki jak Wiktor za chwilę przekroczy próg ich gabinetu? Nie, to raczej zadanie dla wróżki. Terapeuta nie ma kryształowej kuli, ale zna mechanizmy powstawania problemów psychologicznych i teorię pochodzenia konfliktów wewnętrznych.
 Trudności, jakich zaznał Wiktor (ból i uzależnienie), mogą przydarzyć się każdemu. Poniżej przedstawiam kilka możliwych objawów mogących towarzyszyć stresowi:
 • Regresja. Jedno ze źródeł życiowych problemów jest związane z koncepcją powrotu do wcześniejszego etapu rozwoju psychologicznego. Zjawisko to nazywamy regresją. Freud twierdził, że w chwili stresu wszyscy stajemy się na nią podatni. Pewne wydarzenia wyzwalają podświadome impulsy i wspomnienia, o których zapomnieliśmy lub których nie jesteśmy nawet świadomi. Kiedy to następuje, możemy doświadczyć regresji i zacząć działać jak osoby „młodsze”, często bardzo dziecinne. Przykładami są dąsy, ignorowanie rzeczywistości czy życie w świecie fantazji. Czy zatykasz palcami uszy i śpiewasz: „la, la, la, la, la”, aby nie słyszeć czyichś słów? Tak, to regresja!
 • Kontrola impulsów. Gdy wzbudzone zostają impulsy skłaniające nas do poszukiwania przyjemności bez
 
  uwzględniania konsekwencji, korzystamy z mechanizmów obronnych w celu utrzymania nadzoru nad swoim zachowaniem. Nie chcemy, aby silne i prymitywne id zawładnęło dojrzałą i racjonalnie postrzegającą otoczenie osobowością. Impulsy takie mogą przejawiać się w wyniku stresu lub zbyt słabej kontroli. Wtedy to uaktywniają się nasze mechanizmy obronne. Wywołują tym samym określone objawy. Symptomy psychologiczne mogą być zatem wynikiem działania mechanizmów obronnych walczących z impulsami. Oto niektóre z nich:
 • Wyparcie. Polega na utrzymywaniu impulsów poza naszą świadomością, abyśmy nie sugerowali się nimi i nie zniszczyli w ten sposób swojego życia. Wyparcie wymaga bardzo dużej ilości energii umysłowej.
 • Hipochondria. Przesadne przejmowanie się własnym stanem zdrowia i podejrzewanie u siebie poważnej choroby. George Vaillant, amerykański psycholog z Harvardu, postrzega hipochondrię jako mechanizm obronny polegający na możliwości uskarżania się na kłopoty i odrzucania oferowanej pomocy. Pozwala to człowiekowi czuć się „niezrozumianym”. Nikt nie jest bowiem w stanie stwierdzić, co takiej osobie dolega, a zatem nie może jej pomóc. W efekcie hipochondryk postrzega innych ludzi jako nieczułych i niechętnych do udzielenia wsparcia.
 • Acting-out. Bezpośrednie przejawianie w działaniu nieświadomych impulsów i pragnień bez uświadamiania sobie tych uczuć.
 Analiza
 Co by było, gdyby psychoanaliza stała się dyscypliną
 
   sportową, a „rozgrywki” relacjonowano by w telewizji? Dla czystej zabawy możesz wyobrazić sobie, że faktycznie istnieją takie transmisje na podobieństwo środowych meczów. Mam nadzieję, że nie zniechęcę tym fanów sportu. „Witamy w dzisiejszym wydaniu Nocy na kozetce. Jestem doktor Bystry, a to mój asystent, Filip Dobry. Dziś przedstawimy państwu sesję psychoanalizy pana Jana Kowalskiego. Jak zapewne pamiętasz, Filipie, pan Kowalski czuł się fatalnie po zakończeniu wizyty u doktora Freuda...”.
 O czym mogliby mówić komentatorzy w takim programie? Może Cię to zdziwi, ale w czasie terapii dzieje się wiele różnych rzeczy. Jednym ze sposobów nauki metod psychoterapii jest obserwowanie innych specjalistów przy pracy i analizowanie tego, co się zobaczyło. Kandydaci na terapeutów oglądają w tym celu specjalne filmy instruktażowe lub przyglądają się terapii z innego pomieszczenia.
 Skąd wiadomo, że ma się do czynienia z psychoanalizą? Być może pewnym ułatwieniem będzie przyjrzenie się jej z czterech różnych perspektyw:
 • logistyki,
 • zachowań pacjenta,
 • zachowań psychoanalityka,
 • ogólnego procesu analizy.
 Poniżej postaram się szczegółowo opisać wszystkie powyższe elementy.
 Praktyczna strona analizy
 Procedura jest prosta. Pacjent umawia się na wizytę, przychodzi do gabinetu i spotyka się z analitykiem. Następnie ustalają stawkę oraz plan terapii. Klasyczna psychoanaliza zakłada cztery do sześciu
 
  sesji tygodniowo, ale większości pacjentów nie stać na opłacenie takiej liczby wizyt. Dlatego też wielu specjalistów opanowało wydłużoną wersję procedury, wymagającą jedynie dwóch spotkań tygodniowo. Każda sesja, niezależnie od wersji, trwa około 50 minut. Po wzajemnym zapoznaniu się pacjent i analityk przystępują do pracy.
 Klient mówi, zaś terapeuta słucha i komentuje. Zachęca daną osobę do opowiadania o wszystkim, co przyjdzie jej na myśl, i niepomijania ani nieprzekształcania niczego, co chce wyznać. Analityk przez jakiś czas pozwala mówić pacjentowi o wszystkim, niekiedy jedynie zwraca uwagę na pewne treści, aby je podkreślić i ułatwić klientowi zrozumienie ich.
 Klasyczna psychoanaliza trwa około pięciu lat. Większość ludzi nie decyduje się na tak długą terapię, zamiast niej wybiera wariant klasycznej analizy, opisany poniżej w podrozdziale „Przejście do Nowej Szkoły”.
  Proszę się wygodnie położyć
 W żadnej dyskusji o psychoanalizie nie może zabraknąć kozetki. Obraz pacjenta leżącego na kanapie jest powszechnie kojarzony z psychoanalizą. Terapeuta siedzi na krześle poza polem widzenia klienta, co wynika z celu i metody samej terapii. Użycie tego mebla nie jest obowiązkowe, ale nie powinno go zabraknąć w prawdziwie „klasycznej” psychoanalizie.
 Mieć oczy szeroko otwarte
 Psychoanaliza ma kilka celów:
 • pomoc w rozwoju i dojrzewaniu osobowości;
 • ułatwienie pacjentowi uświadomienia sobie natury wewnętrznych konfliktów i tego, w jaki sposób wpływają one na życie;
 
  • pomoc w zrozumieniu działania mechanizmów obronnych psychiki danej osoby i ich wpływu na zniekształcenia postrzegania rzeczywistości, także w związkach;
 • ułatwienie pacjentowi prowadzenia wartościowego życia;
 • pomoc w wykształcaniu dojrzałych mechanizmów obronnych;
 • pomoc w rozwoju zdrowych sposobów wyrażania odruchów.
 Wszystkie te cele mają jedną cechę wspólną. Jest nią przywiązywanie wagi do świadomości. W najgorszym przypadku psychoanaliza to ćwiczenie pomagające podnieść świadomość pacjenta. Cecha ta ma kluczowe znaczenie w procesie analizy i jest jednym z jej leczniczych aspektów. Terapia polega na odkrywaniu nieświadomych konfliktów, aby możliwe było przeanalizowanie ich, a następnie rozwiązanie. Jeżeli bowiem nie wiadomo, na czym polega trudność, nie można jej wyeliminować.
 Bycie pacjentem
 Pamiętaj, że psychoterapia ogólnie, a psychoanaliza w szczególności określana jest przez pryzmat profesjonalnej relacji nawiązywanej w celu osiągnięcia specyficznych celów. Role każdego z jej uczestników są zdefiniowane w taki sposób, aby jak najlepiej przysłużyć się uzyskaniu efektu bycia lepszym. Innymi słowy, istnieje pewien właściwy sposób zachowania podczas psychoanalizy, jednak nie jest on aż tak precyzyjnie określony, jak mogłoby się wydawać.
 Może to oczywiste, ale pacjent powinien przychodzić na spotkania punktualnie i uiszczać opłaty w terminie. Pozwala to zapewnić odpowiednio profesjonalny charakter tego kontaktu, który jest czymś innym niż przyjacielska pogawędka o życiu.
  
  Wielu pacjentów rozpoczyna terapię z żądaniem „rozwiązania problemów” lub „uzyskania odpowiedzi na wszystkie pytania”, jakby samo pojawianie się na spotkaniach czy pasywne omawianie trudności w zupełności wystarczyło. Niestety, potrzeba tu czegoś więcej, a ludzie często nie doceniają nakładu pracy, jaki musi wnieść klient. Niektórzy rezygnują z terapii przed jej zakończeniem, ponieważ sprawa zaczyna się komplikować albo wymaga się od nich zbyt wielkiego wysiłku.
 Nie chodzi o to, że psychoanalityk może w środku sesji kazać pacjentowi zrobić pięćdziesiąt pompek, ale na pewno ma prawo zażądać krytycznej analizy omawianych kwestii. Sydney Pulver, profesor psychiatrii z University of Pennsylvania School of Medicine, zauważa, iż terapeuci oczekują, że ich podopieczni będą:
 • zauważać pojawiające się w czasie sesji treści nieświadome; • wykazywać chęć przeżycia silnych emocji i stawiać czoła
 negatywnym wspomnieniom;
 • koncentrować się na zrozumieniu procesu zmiany wywoływanej przez relację pomiędzy terapeutą i pacjentem.
 Każda terapia powinna rozpoczynać się ostrzeżeniem, że nie wszystko okaże się tak zabawne, jak może się wydawać, a momentami będzie bolesne. Cóż, nic za darmo, jak sądzę!
 Być może najważniejszym zadaniem, przed jakim staje pacjent w procesie psychoanalizy, jest stosowanie swobodnych skojarzeń. Na początku terapii psycholog prosi podopiecznego, aby ten położył się wygodnie i mówił wszystko, co przyjdzie mu na myśl, bez względu na to, jak byłoby niedorzeczne, głupie lub wstydliwe. W zamyśle ma to prowadzić do konfrontacji z nieświadomością poprzez odejście od „cenzurowania” tego, o czym myślimy i co mówimy. Proces ten może być dość skomplikowany i przyzwyczajenie się do niego
  
  wymaga czasu. Jedyną zasadą terapii jest jednak to, aby mówić wszystko, co tylko przyjdzie na myśl. Dzięki temu pacjent i analityk uzyskują dostęp do nieuświadomionych treści.
 Czasami ciężko jest zapamiętać wszystko, o czym mówimy w trakcie terapii. Warto więc robić notatki. Czasami dochodzimy do ciekawych wniosków, a terapeuta podaje wiele ważnych informacji. Szkoda byłoby zmarnować taką okazję, dlatego wypada zapisywać wszystkie informacje, które wydają się istotne. Pomaga to wzmacniać wpływ terapii i umożliwia lepsze korzystanie z pomocy analityka.
 Analiza właściwa
 Postawmy sprawę jasno. Będąc pacjentem, muszę zapłacić analitykowi, a potem jeszcze ciężko się napracować. Gdzie tu logika? Sądzę, że rekruci w wojsku myślą to samo, kiedy trafiają na surowego dowódcę, który podczas musztry daje im popalić i ciągle kwestionuje ich zaangażowanie. Każdy sierżant powie jednak, że dzieje się tak w najlepszym interesie młodego żołnierza. Gabinetu psychoanalityka nie da się porównać z koszarami, ale tam również należy uwierzyć w to, że cały ten wysiłek pacjent podejmuje dla siebie. Na szczęście analitycy mają dużo więcej do zrobienia niż powtarzanie: „To dla twojego dobra”. W terapii zarówno psychoterapeuta, jak i jego podopieczny mają swoje obowiązki.
 Według większości pacjentów analityk powinien:
 • Wykazywać empatię i przejawiać pewien poziom zawodowej troski o podopiecznego.
 • Być świadomy własnych wewnętrznych konfliktów. Dzięki temu sesje terapeutyczne mogą być skoncentrowane na problemach pacjenta, a nie na kłopotach samego analityka. Jeżeli te ostatnie zaczną
   
  dominować w rozmowach, terapeuta powinien natychmiast udać się po pomoc do specjalisty: kolegi po fachu lub lekarza rodzinnego.
 • Pozostać obiektywny i moralnie neutralny wobec problemów pacjenta. Klasyczni psychoanalitycy przyzwyczaili się do tego, że są traktowani jak „ekran rzutnika”. Starają się, aby ich osobowość w jak najmniejszym stopniu wpływała na terapię. Dzięki temu wszystkie skojarzenia pacjenta są związane z jego wewnętrznymi problemami, a nie z osobą analityka. Takie podejście nosi miano „czystego”. Wielu współczesnych terapeutów sądzi, że nie należy trzymać się go za wszelką cenę. Czasami dobrze jest wejść w pewną interakcję z pacjentem, aby skłonić go do wprowadzenia zmian i nawiązać z nim nieco bliższą więź.
 • Pracować uważnie nad leczeniem lęków podopiecznego, nie przeciążać go ani nie stymulować nadmiernie. Kiedy pacjent przychodzi na terapię, może obawiać się przebiegu sesji, dlatego też analityk nie powinien prowadzić zajęć zbyt intensywnie lub zbyt szybko poruszać kwestii, na które dana osoba może nie być gotowa. Istnieje pewien powód, dla którego dany człowiek nie zdaje sobie sprawy ze swoich wewnętrznych konfliktów. Kompetentny analityk szanuje to i odpowiednio dobiera tempo terapii.
 T. Reik w 1948 roku stwierdził, że dobry psychoanalityk uczy się słuchać swoim „trzecim uchem”, starając się wyłapać nieświadome konflikty w każdym wypowiedzianym przez pacjenta zdaniu. Takie elementy można także zaobserwować w snach, żartach i pomyłkach językowych danej osoby. Analityk powinien zauważać oznaki nieświadomych procesów i w odpowiedniej chwili wygłaszać stosowne komentarze. Terapeuta stara się także zrozumieć, co się
 
  dzieje w każdej chwili na trzech poziomach świadomości pacjenta, czyli nieświadomości, przedświadomości i świadomości. Więcej informacji na ich temat znajdziesz w rozdziale 4.
 To, kiedy i w jaki sposób psychoanalityk decyduje się skomentować pewną rzecz, zależy od konkretnych problemów pacjenta. Terapeuta dokonuje interpretacji, czyli wyjaśnia pewne rzeczy, a także rozszerza świadomość podopiecznego i jego wiedzę o nim samym oraz o jego wewnętrznych konfliktach i aktualnych problemach. Interpretacja to podstawowe narzędzie w arsenale analityka. Stanowi najlepszą metodę rozszerzania świadomości pacjenta, a dla wielu terapeutów jest wręcz tożsama z psychoanalizą.
 Psychoanalitycy nie interpretują każdego szczegółu („Zauważyłem, że składa pan tę chusteczkę na cztery części, a nie na trzy...”). Jako że celem terapii jest poszerzenie świadomości pacjenta, specjalista skupia się na nieświadomych treściach, które pojawiają się tuż pod powierzchnią świadomości. Stara się rozszerzyć zakres informacji dostępnej dla świadomości podopiecznego poprzez pozwolenie mu na dokonanie wglądu „samodzielnie”, czyli z minimalną pomocą. To dużo ciekawsze niż otrzymywanie wszystkich wskazówek od terapeuty.
 Sydney Pulver wyróżnia co najmniej pięć rodzajów interpretacji. Należą do nich:
 • Interpretacje oporu. Wskazują na te działania pacjenta, w których przejawia się opór przed analizą i zmianą.
 • Interpretacje transferencyjne. Pojawiają się w chwili, gdy pacjent nawiązuje z terapeutą kontakt noszący znamiona relacji tworzonych przez niego z innymi ludźmi.
 • Interpretacje pozatransferencyjne. Mówimy o nich, gdy pacjent mówi o nawiązywaniu z innymi ludźmi kontaktu noszącego znamiona wcześniej tworzonych relacji.
  
  • Rekonstrukcje. Wskazują na myśli, emocje i zachowania pacjenta, które mogą „wypełnić” luki w jego wspomnieniach.
 • Interpretacje charakteru. Wskazują na nieprzystosowanie mogące stanowić centralny obszar osobowości pacjenta.
 Przebieg terapii
 Gdy kwestie pragmatyczne (na przykład wynagrodzenie terapeuty i plan leczenia) zostały już ustalone, psychoanalityk może zacząć wykorzystywać swoje sztuczki. W tym momencie rozpoczyna się właściwa część terapii. W idealnej sytuacji leczenie przebiega w określonej liczbie etapów:
 • opór,
 • rozwój transferencji, • przepracowanie,
 • zamknięcie.
 Wstępny opór
 Terapeuta gromadzi informacje o historii życia pacjenta, zwracając uwagę na relacje oraz interakcje rodzinne w okresie dzieciństwa. Następnie klient zaczyna omawiać swoje problemy z psychoanalitykiem, co na ogół jest znacznie prostszym zadaniem, niż może się wydawać.
 W miarę jak pacjent mówi i dokonuje swobodnych skojarzeń, zaczynają się ujawniać konflikty. Analityk zauważa głębsze przyczyny problemów. Im bardziej nieświadome konflikty „zbliżają się” do powierzchni, tym silniej pacjent będzie się bronić przed ich niepokojącymi treściami. Psychologiczna odporność wywołana jest w dużej mierze zjawiskiem oporu, czyli pewną formą niezgody na psychoanalityczny proces rozszerzania świadomości i przenoszenia treści nieświadomych do świadomości. Wszyscy pacjenci opierają się co najmniej w małym stopniu, niektórzy bardziej, niektórzy mniej,
 
  w zależności od ich nastawienia. Im bardziej zagrażające są treści nieświadome, tym silniejsza jest niezgoda na przyjęcie ich.
 Opór może przybierać formę tak prostą, jak opuszczanie sesji, aby nie musieć omawiać własnych problemów, albo tak skomplikowaną, jak wykształcanie objawów mających utrudnić terapeucie dotarcie do głębszych treści. Ten element jest zwykle pierwszą przeszkodą w procesie leczenia. Dzieje się tak, ponieważ teoria psychoanalizy opiera się na założeniu, że u podłoża wszystkich zaburzeń leży niechęć ludzi do zmierzenia się z ich faktycznymi problemami. Analityk zwykle radzi sobie z oporem poprzez interpretowanie i komentowanie go.
 Przykładowo terapeuta może spokojnie skupić uwagę pacjenta na tym, że spóźnianie się na spotkania ukrywa jakieś głębsze, nieświadome działanie. Czy dana osoba unika czegoś, co pojawia się na sesjach? Takie odkrycie niekiedy stanowi punkt zwrotny w terapii, zależnie od odpowiedzi samego pacjenta, który może:
 • działać defensywnie i stwierdzić, że terapeuta zgaduje lub wyciąga pochopne wnioski;
 • przyznać się, że próbuje unikać spotkań;
 • zdenerwować się i oskarżyć terapeutę o czepianie się
 szczegółów.
 Niezależnie od odpowiedzi pacjenta komentarze specjalisty zawsze muszą mieć na celu dotarcie do podłoża problemu.
 W miarę postępu analizy i osłabienia oporu klient przyzwyczaja się do procesu terapeutycznego, zaczyna swobodniej kojarzyć i dokonywać regresji do wcześniejszych etapów rozwoju psychologicznego. Dokonuje tego poprzez przywoływanie zachowań i treści z wcześniejszego etapu życia i pozwalanie impulsom oraz konfliktom z dzieciństwa ujawniać się w odpowiedzi na interpretacje
  
  specjalisty i samą sytuację analizy. Im głębiej zaś pacjent i terapeuta brną w poszukiwaniu nieświadomości, tym więcej nieświadomych treści odkrywają.
 Kształtowanie przeniesienia
 Pacjent czasami denerwuje się, gdy terapeuta podkreśla jakiś fakt. Może wtedy przestać mówić lub oskarżyć analityka o nadmierną krytykę bądź czepianie się. Dlaczego pacjent miałby to robić? W końcu do obowiązków psychoanalityka należy wskazywanie wszystkich treści, które potencjalnie są związane z nieświadomością. Jeżeli pacjent reaguje oskarżycielsko, jego zachowanie może być przejawem czegoś znacznie bardziej złożonego niż zwykły opór. Niewykluczone, że jest to oznaka przeniesienia.
 Do przeniesienia dochodzi wtedy, kiedy klient zaczyna odnosić się do psychoanalityka w sposób odpowiadający jednemu z wcześniejszych stosunków z innymi osobami. Stanowi ono formę zaburzenia relacji oraz interakcji pomiędzy pacjentem a terapeutą.
 Większość z nas rozumie ideę przeniesienia. Czy zdarzyło Ci się słyszeć termin „bagaż”? W dzisiejszym rozumieniu tego słowa „bagaż” oznacza problemy przeniesione z dawnych związków na nowe. Załóżmy, że jesteś na pierwszej randce i w restauracji trafiasz na kolegę lub koleżankę z pracy. Przedstawiasz więc jemu bądź jej swojego towarzysza czy towarzyszkę i mówisz, że zobaczycie się jutro w pracy. To zdarzenie może sprawić, że osoba, z którą jesteś w restauracji, zacznie wypytywać o Twój związek z nowo poznanym człowiekiem i o to, czy łączy Cię z nim coś więcej niż zwykła znajomość — okazuje zazdrość i brak poczucia bezpieczeństwa.
 Owszem, jest to reakcja nieusprawiedliwiona. Jeżeli spotkaliście się po raz pierwszy, można się zastanowić, skąd bierze się takie zachowanie. Na szczęście masz już za sobą lekturę Psychologii i wiesz, że takie postępowanie najprawdopodobniej stanowi
  
  przeniesienie z poprzedniego związku. Jednak wciąż jesteś na randce, a nie na sesji terapeutycznej, więc starasz się zapamiętać, aby przy pierwszej nadarzającej się okazji zgubić numer telefonu tej osoby.
 Gdy pacjent zaczyna zachowywać się podobnie względem terapeuty, ten interpretuje to zachowanie jako pewnego rodzaju ponowne przeżywanie innego związku i wskazuje na nie jako na źródło zaburzenia. Dzięki temu pomaga klientowi zrozumieć, kiedy pojawia się taki problem i w jaki sposób wpływa na postrzeganie innych ludzi. Proces ten ma na celu ułatwić pacjentowi w pełni pojąć jego własne zaburzenia postrzegania i to, w jaki sposób kontakty z innymi opierają się nie na relacjach z nimi, lecz na „bagażu” wyniesionym z poprzednich związków.
 Przepracowywanie problemów
 Przeniesienie oraz jego interpretacja to kwintesencja terapii psychoanalitycznej. Proces powtarza się wielokrotnie i za każdym razem analityk interpretuje go pod kątem poszerzenia świadomości pacjenta. W miarę pojawiania się epizodów przeniesienia terapeuta i jego podopieczny badają je w ramach tzw. przepracowywania. Stare konflikty są wyciągane na światło dziennie i przepracowywane przez pacjenta, który uczy się je rozpoznawać i kontaktować się z analitykiem w bardziej realistyczny i mniej zaburzony sposób. Relacja klient – terapeuta nie jest wtedy modyfikowana przez przeniesienie, dzięki czemu dana osoba wkracza na drogę pomyślnego zakończenia leczenia.
 Zamykanie terapii
 Wraz ze słabnięciem zaburzeń, rozszerzaniem świadomości i zanikaniem objawów nadchodzi powoli faza zamykania terapii. To kolejny etap pracy, tym razem odnoszący się do myśli, uczuć i zaburzeń związanych z separacją w związkach. Pożegnanie bywa trudne dla niektórych ludzi, ale innym wydaje się prawie niemożliwe. Jeżeli pacjent ma poważne kłopoty z odseparowaniem się od rodziców czy innych ważnych dla siebie osób, okres zakończenia
 
  terapii może wiązać się z kolejną dawką oporu, transferencji i przepracowywania.
 Przejście do Nowej Szkoły
 Duża część tego, co napisałem do tej pory, odnosi się do psychoanalizy klasycznej, która jednak jest wykorzystywana przez stosunkowo małą liczbę współczesnych specjalistów. Wprowadzono do niej zatem wiele poprawek i opracowano kilka wariantów terapii, choć u jej podłoża leżą wciąż te same procesy i mechanizmy. Podstawowa różnica między klasycznymi i współczesnymi formami psychoanalizy polega na przesunięciu środka ciężkości na znaczenie związków oraz interpretacji i transferencji.
 Harry Stack-Sullivan w latach 20. XX wieku wprowadził do psychoanalizy podejście interpersonalne, skupiające się na prawdziwej dynamice związku pomiędzy pacjentem i terapeutą. Freud podkreślał to, co dzieje się w nieświadomości człowieka, zaś psychoanalitycy ukierunkowani interpersonalnie zwracają uwagę na to, co przejawia się w związku, oraz postrzegają i interpretują zjawiska przeniesienia jako rezultat kontaktu ze specjalistą, nie zaś przeżyć samego podopiecznego. W wyniku swoich działań terapeuta może przypomnieć pacjentowi o jakiejś poprzedniej, szkodliwej relacji i w ten sposób uaktywnić proces przeniesienia.
 Dla współczesnych psychoanalityków najważniejszy jest związek pomiędzy klientem a lekarzem. Skupiają się również na zrozumieniu sposobu, w jaki ten pierwszy nawiązuje relacje z innymi ludźmi. W tym celu odtwarza konflikty poprzez styl kontaktowania się z innymi. Psychoanalityk Franz Alexander (1891 – 1964), wykładowca psychologii na University of Chicago, wprowadził pojęcie
  
  korekcyjnego doświadczenia emocjonalnego, odpowiadającego sytuacji, kiedy terapeuta odnosi się do pacjenta w sposób, którego ten ostatni nie doświadczył w przeszłości. Dzięki temu analityk pomaga danej osobie przezwyciężyć ów impas rozwojowy. Jeżeli wydaje się, że konflikty są wynikiem błędnego wychowania, zadanie specjalisty polega na swego rodzaju „ponownym wychowaniu” pacjenta. W takim układzie terapia jest zatem inną formą związku, którego podopieczny analityka nigdy wcześniej nie doświadczył i dzięki któremu będzie w stanie wiązać się z innymi w prawidłowy i dojrzały sposób.
 Istnieją także krótsze wersje psychoterapii analitycznej, znane jako krótkoterminowe terapie dynamiczne. Ich przebieg jest dużo bardziej gwałtowny, zaś specjalista stara się mocniej naciskać pacjenta w celu wydobycia ważnych treści. Ustala się przy tym bardziej szczegółowe cele, skoncentrowane na konkretnym problemie i mające w praktyczny sposób zmieniać zaburzone zachowania leczonego. Zamiast ogólnie omawiać relacje, podczas takiej terapii klient i analityk skupiają się na konkretnych związkach, takich jak stosunki pacjenta z małżonkiem czy też z dzieckiem.
  Czy to już koniec?
 Czy psychoanaliza naprawdę działa? Czy dzięki niej ludzie zdrowieją, czy jedynie kontynuują terapię w nieskończoność? Zakrojone na szeroką skalę badania, przeprowadzone w 1996 roku przez pismo „Consumer Reports”, wykazały, że ludzie korzystający z jakiejś formy psychoterapii zauważają ogólną poprawę samopoczucia (wiem, że te analizy mają już swoje lata, ale przez wielu naukowców są uważane za najbardziej rozbudowane przedsięwzięcie tego rodzaju i do dziś bywają cytowane). Mimo to psychoanaliza jest procesem długotrwałym i w dzisiejszych czasach ludzie nie mają czasu ani pieniędzy na rozpoczynanie tak czasochłonnego i drogiego leczenia. Niektóre badania wykazują, że stan osób korzystających z usług specjalistów poprawia się w porównaniu z samopoczuciem tych, którzy nie decydują się na żadną formę terapii.
 
   