
  Rozdział 20
 Dziesięć wskazówek pomagających zachować zdrowie psychiczne
 W tym rozdziale:
 • Zdefiniujemy zdrowie.
 • Zaakceptujemy siebie.
 • Rozpoczniemy zmianę.
 Nie ma żadnej magicznej formuły pozwalającej zachować zdrowie psychiczne. Nie istnieją żadne ostateczne standardy. Czy zdrowie psychiczne to po prostu brak chorób? Jeżeli tak, większość z nas jest zdrowa. Czy jednak zdrowie fizyczne oznacza po prostu brak chorób? Niektórzy sądzą, że to coś więcej niż tylko niewystępowanie zaburzeń. Niestety, ten rozdział nie odpowie na wszystkie pytania. Prawdę mówiąc, obawiam się, że zawiera on więcej pytań niż odpowiedzi.
 Psychologia nie wskazuje, co powinniśmy cenić, a czego nie. Wielu naukowców sądzi, że wartości znajdują się poza obszarem zainteresowania nauki, dlatego badacze nie potrafią też wiele powiedzieć na temat „dobrego życia”. Uważają, że wartości i moralność to kwestie osobiste, więc nie mogą być przedmiotem analizy naukowej. Niektórzy psychologowie twierdzą jednak, że zdrowie psychiczne jest wartością uniwersalną. W końcu kto nie chciałby być zdrowy?
   