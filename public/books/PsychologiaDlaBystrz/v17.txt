
  Rozdział 17.
 Trudno jest być człowiekiem — terapie skoncentrowane na kliencie i terapie egzystencjalne
 W tym rozdziale:
 • Zaakceptujemy jakąś osobę.
 • Zmierzymy się ze śmiercią, winą, lękiem, czasem,
 transcendencją i wolnością.
 Pewna 35-letnia kobieta, nazwijmy ją panią Nowak, niedawno przeżyła śmierć matki. Teraz ma problemy z powrotem do pracy i nawiązywaniem kontaktów z rodziną. Udała się więc do lekarza, obawiając się, że może być w depresji. Ten jednak nie przepisał jej leków, tylko skierował ją do psychologa.
 Zastanów się nad poniższą wymianą zdań pomiędzy panią Nowak a specjalistą:
 Terapeuta: Dzień dobry, miło mi panią widzieć. Pani lekarz wspomniał mi, że ma pani kłopoty z powrotem do pracy i że niedawno przeżyła pani śmierć matki. Proszę usiąść.
 Pacjentka: Dziękuję. Chciałabym zaznaczyć, że dziwnie się czuję. Kiedyś już poddawałam się psychoanalizie i nie podobało mi się to. Mój terapeuta był chłodny i zdystansowany.
 Terapeuta: Przykro mi to słyszeć. Ale jak pani wie, ja nie jestem psychoanalitykiem. Czy zechciałaby pani powiedzieć mi coś o tamtym doświadczeniu?
   
  Pacjentka: Niespecjalnie. W każdym razie nie teraz. Ostatnio czułam się źle, w sumie było tak od chwili, gdy matka zachorowała. Powinnam była pozwolić na to, żeby zajmowała się nią moja siostra, i opuścić ten dom pełen rozpaczy. Tak. Ale nie było mi przykro z powodu tego, że matka umierała. Cierpiała od dawna i zaakceptowała myśl, że śmierć najprawdopodobniej przyniesie jej ukojenie. To jej życie, nie śmierć, nie dawało mi spokoju.
 Terapeuta: Jej życie nie dawało pani spokoju. I zaakceptowała pani jej śmierć. Proszę powiedzieć coś więcej. Nie aprobowała pani jej stylu życia?
 Pacjentka: W pewnym sensie. Wydawało mi się, że żyła dla wszystkich wokół. Dla szefa, dla męża, dla nas, dzieci, wnuków. Nie chcę jej oceniać, zwłaszcza że niedawno zauważyłam, iż sama żyję w ten sposób.
 Terapeuta: Żyje pani w taki sam sposób jak pani matka?
 Uczucia i doświadczenia tej pacjentki są dobrym przykładem problemów, którymi zajmują się specjaliści od omawianych rodzajów terapii. Pani Nowak kwestionuje sensowność swojego życia, swoją tożsamość i poczucie własnej wartości. Dla kogo tak naprawdę żyje? Czy jest szczera wobec samej siebie? Terapie humanistyczne zakładają, iż każdy człowiek to istota posiadająca godność i prawo wyboru sposobu działania, a także zmagająca się z nieuniknionymi trudnościami (śmiercią, chorobą, konfliktem, etc.). Jednocześnie możliwe jest przezwyciężenie tych kłopotów dzięki odpowiedniej pomocy z zewnątrz.
 Chociaż Carl Rogers, Rollo May i Irvin Yalom w odmienny sposób wzbogacili ogólną teorię i praktykę psychoterapii, wszystkich tych badaczy łączyło jedno. Każdy z nich dostrzegał wielki potencjał drzemiący w ludziach i wierzył, że staramy się osiągnąć jak najwyższy poziom rozwoju i wziąć odpowiedzialność za swoje życie.
 Wiele z prezentowanych w tej książce form leczenia (psychoanaliza w rozdziale 15. oraz terapia behawioralna i kognitywna w rozdziale
 
  16.) były krytykowane za nadmierną „sterylność” i „techniczność” oraz brak kontaktu z faktycznymi doświadczeniami pacjenta czy klienta. Innymi słowy, w koncepcjach tych niewiele jest miejsca na prawdziwą osobę. Każda z opisanych w tym rozdziale terapii za kluczowe elementy uznaje osobowość, rozumianą jako „bycie osobą”, a także to, w jaki sposób każdy z nas zmaga się z problemami w swój osobisty sposób.
 Terapie skupione na kliencie — jak odgrywać główną rolę w terapii
 Poświęć minutę na wykonanie prostego ćwiczenia. Weź kartkę papieru i ołówek, a następnie sporządź listę wszystkich osób, które podziwiasz i traktujesz z szacunkiem. Kto się na niej znalazł? Nauczyciele, małżonkowie, znane osoby, rodzice? A co z Tobą? Czy znajdujesz się na liście osób, które postrzegasz pozytywnie? Czy nie chcesz wstąpić do własnego fanklubu?
 W tym wielkim, chaotycznym świecie, zamieszkanym przez miliardy ludzi, czasami można mieć wrażenie, że pojedyncza osoba się nie liczy, ponieważ jest zbyt mała, zbyt niewiele znacząca. Mimo to wszyscy posiadamy poczucie własnej odrębności. Czasami bywamy tak niezależni, że aż czujemy się samotni i odosobnieni. Zadajemy sobie wtedy pytanie: „A co ze mną? Czy ja się nie liczę?”.
 Carl Rogers (1902 – 1987) liczył się z ludźmi. Psycholog ten był jednym z najsłynniejszych przedstawicieli tej profesji, traktowanym na równi z Sigmundem Freudem. Nominowano go także do pokojowej Nagrody Nobla. Jego wpływu na psychoterapię nie sposób nie docenić, ponieważ ponownie umieścił osobę pacjenta w centrum terapii. Starał się zrozumieć i ocenić go jako odrębną jednostkę z prawdziwymi problemami, nie zaś jako model czy
  
  konstrukt teoretyczny. Z tego powodu o stworzonej przez Carla Rogersa terapii skoncentrowanej na kliencie można powiedzieć jedno: z całą pewnością kładzie ona wielki nacisk na człowieczeństwo każdego z pacjentów. Badacz wierzył też, że wszyscy ludzie zmierzają w kierunku jak najpełniejszego rozwoju swojego potencjału, by zapewnić sobie maksymalną szansę przeżycia. Przypomina to slogan werbunkowy armii USA: „Bądź wszystkim, czym możesz być”.
 Rozwój jest ważnym słowem tak dla pacjentów, jak i dla terapeutów. Osobisty rozwój danej osoby odgrywa najważniejszą rolę w leczeniu i stanowi jego centralny element. Za każdym razem, gdy czytam jakiś materiał na temat terapii skoncentrowanej na kliencie lub tekst Carla Rogersa, zaczynam zastanawiać się nad tym, czy sam dorastam i rozwijam się. Jeżeli weźmiemy pod uwagę jedynie mój obwód w pasie, to z pewnością tak. Co zaś tyczy się osobistego rozwoju i doskonalenia umiejętności...
 W jaki jednak sposób wiara Rogersa w wartość każdego z pacjentów łączy się ze wspieraniem ich rozwoju? Czy klienci poddający się takiej terapii płacą za to, by ktoś ich docenił? W pewnym sensie tak, ale podobne stwierdzenie byłoby poważnym uproszczeniem. W terapii chodzi bowiem o coś więcej niż o podejście: „Będę cię kochać tak długo, dopóki sam siebie nie pokochasz” czy: „Będę cię akceptować tak długo, aż sam siebie zaakceptujesz”.
 Mechanizm udzielania pomocy w terapii skoncentrowanej na kliencie opiera się na próbie zrozumienia wyjątkowych doświadczeń, myśli, zachowań i uczuć każdego z pacjentów. W miarę jak psycholog stara się odkryć, kim jest dana osoba, ona sama uczy się doświadczać siebie w pełniejszy, bardziej produktywny sposób.
 Zrozumieć teorię osoby
  
  Dlaczego Carl Rogers myślał, że stworzenie prawdziwej relacji z pacjentem i dokładne zrozumienie może pomóc danej osobie, a nawet ją uleczyć? Odpowiedź na to pytanie wydaje się oczywista. Otóż wszyscy lubią czuć się zrozumianymi (w rozdziale 10. opisałem znaczenie, jakie mają dla nas relacje z innymi). Kiedy ktoś „pojmie”, kim jesteśmy, cieszymy się dobrym samopoczuciem, większą witalnością i lepiej odcinamy się od tła, jakie stanowi ten mroczny i bezlitosny świat.
 Każdy chce zostać zrozumiany
 Choć Ericha Fromma nie uważa się za terapeutę skoncentrowanego na kliencie, wprowadził do psychologii koncepcję mającą wyjaśnić, dlaczego zrozumienie jest dla nas takie ważne. Badacz ten wierzył, że wszyscy sprawdzamy nasze spostrzeżenia i doświadczenia poprzez porównywanie ich ze spostrzeżeniami i doświadczeniami innych ludzi, zwłaszcza tych, z których opinią się liczymy. Być może zdarzyło Ci się słyszeć o koncepcji testowania rzeczywistości. Jego przykładem jest pytanie innej osoby o to, czy też zaobserwowała UFO lądujące przy drodze: „Czy widziałeś to, co ja?”. Jeżeli druga osoba widziała to samo, otrzymujemy od niej coś, co Fromm nazywał walidacją. Jest to potwierdzenie doświadczenia przez inną osobę. Walidacja daje nam poczucie, iż faktycznie istniejemy. Według Fromma bez niej nie czulibyśmy, że naprawdę żyjemy.
 Czy kiedykolwiek zdarzyło Ci się rozmawiać z kimś sprawiającym wrażenie, że w ogóle Cię nie rozumie? Takie doświadczenie może być dość nieprzyjemne. W podobnych sytuacjach czujemy się samotni, a w skrajnych przypadkach nawet odizolowani.
 Dlaczego więc bycie rozumianym i rozumienie innych jest czasami takie trudne? Rogers wierzył, że każdy z nas posiada unikalny system referencyjny, który ma wpływ na to, jak doświadczamy otaczającego świata. Zastanów się nad tym. Ktoś może wyglądać tak samo jak Ty, nosić identyczne imię i być Tobą w każdy możliwy sposób. Z biologicznego punktu widzenia bliźnięta jednojajowe mają jednakowy kod genetyczny! Jednak według Rogersa i specjalistów
 
  od terapii skoncentrowanej na kliencie nawet one nie są identyczne, ponieważ stanowią dwie odrębne osoby. Sam postrzegam to następująco: żaden człowiek nie może zajmować fizycznej przestrzeni zajętej przez kogoś innego. To samo dotyczy przestrzeni umysłowej! Ludzie mogą abstrakcyjnie „być w mojej skórze”, ale tylko wtedy, kiedy mnie w tej skórze nie ma.
 Rozwijanie poczucia swojej osoby
 Jesteś wyjątkową osobą! Indywidualne doświadczenia oddzielają nas od innych i w miarę jak sami dokonujemy tego rozróżnienia, zaczynamy rozwijać poczucie swojej odrębności i tego, kim jesteśmy. Na początku poczucie to rozwija się na podstawie tego, jak postrzegają i traktują nas inni. W okresie dzieciństwa nasze doświadczenia są splątane z doświadczeniami rodziców, rodziny oraz opiekunów i służą jako wskazówki do eksperymentowania. W ten sposób zapewniają nam dostęp do pierwszych modeli rozumienia i doświadczania świata. Później uczymy się odróżniać nasze osobiste doświadczenia od doświadczeń innych.
 Opisywany powyżej proces dyferencjacji doświadczenia jest jednak możliwy wyłącznie wśród ludzi ustosunkowanych do nas przyjaźnie i starających się nas wspierać. Jeżeli zatem zobaczę UFO, a druga osoba go nie zauważy, wciąż może poprzeć moją obserwację. Wystarczy, iż powie, że sama co prawda tego nie zaobserwowała, ale to nie znaczy, iż ja też niczego nie widziałem. Jeżeli jednak nie chciałaby mnie wesprzeć, mógłbym usłyszeć: „Zwariowałeś? Tam nie ma żadnego UFO!”. Nieco bardziej realistyczny przykład stanowi sytuacja dziecka, które się uderzy i przychodzi do rodzica, by ten je pocieszył, ale słyszy jedynie: „Nic ci nie jest”. Takie zachowanie, będące przeciwieństwem walidacji, nosi nazwę inwalidacji, czyli fałszowania. Dziecko może poczuć się zagubione i myśleć: „Boli mnie, ale tata mówi, że nic mi nie jest. To w takim
  
  razie coś mi jest czy nie?”. Dla malca to dość skomplikowana sytuacja.
 Różnice w postrzeganiu własnej osoby
 Doświadczanie samego siebie uzależnione od opinii innych zostało nazwane przez Rogersa naszym warunkiem wartości. Jak długo spełniamy warunki ustalone przez innych, tak długo mamy poczucie własnej wartości. Kiedy jednak nie uzyskujemy bezwarunkowej akceptacji, możemy popaść w kłopoty, ponieważ zaczynamy szukać akceptacji warunkowej.
 W takiej sytuacji zaczynamy żyć kłamstwem, ponieważ nie indywidualizujemy własnego podejścia do życia. Jeżeli nasze doświadczenia różnią się od doświadczeń ludzi z otoczenia, możemy zniekształcać swoje myślenie, uczucia czy zachowania, aby działać zgodnie z oczekiwaniami pozostałych, a w efekcie otrzymać upragnione uznanie.
 Jednak nawet jeśli nie otrzymujemy bezwarunkowej akceptacji, wciąż mamy poczucie własnej wyjątkowości i indywidualności. W przypadku rozdźwięku pomiędzy doświadczeniem osobistym a doświadczeniem zniekształcanym na potrzeby innych mówimy o nieciągłości. Zjawisko to polega na pojawieniu się dwóch wizerunków własnej osoby: prawdziwego i opartego na wyobrażeniu tego, jak postrzegają nas inni. Rogers twierdził, że u podłoża niedostosowania psychologicznego leży właśnie nieciągłość pomiędzy sumą naszych faktycznych doświadczeń a zniekształconą wizją samego siebie. Taki rozdźwięk prowadzi do poczucia wyobcowania, braku kontaktu i wrażenia niepełności własnej osoby. Wówczas nie jesteśmy w stanie żyć pełnią życia, co oznacza, że nie możemy również zaspokoić podstawowej potrzeby doświadczania, rozwijania się i rozszerzania swoich umiejętności.
 W miarę podążania tą błędną ścieżką korzystamy z rozmaitych mechanizmów obronnych w celu zachowania dobrego wrażenia. Selektywnie przetwarzamy informacje o nas samych, innych i otaczającym nas świecie, aby wizja rzeczywistości, którą
 
  skonstruowaliśmy, nie rozsypała się jak domek z kart. Na przykład w większości rodzin jest jakaś „czarna owca” odróżniająca się od pozostałych członków „stada”. Czasami taka osoba świadomie robi coś dziwnego, aby tylko podtrzymać swój wizerunek w tym układzie oraz w oczach innych. Czasami również wczuwamy się w narzuconą rolę tak bardzo, że tracimy kontakt z rzeczywistością.
 Połączenie przez terapię
 Jednym z głównych celów terapii skoncentrowanej na kliencie jest pomoc pacjentowi w reintegracji jego osoby z różnymi wizjami samego siebie. W centrum tego procesu znajduje się być może najważniejszy element wniesiony przez Rogersa do psychoterapii, a mianowicie bezwarunkowa pozytywna reakcja.
 Oznacza to akceptowanie pacjenta bez osądzania jego samego lub jego doświadczeń, uczuć, myśli i zachowań. Terapeuta nie ma bowiem na celu powtarzania inwalidacji, przez którą dana osoba najprawdopodobniej przechodziła albo nadal przechodzi.
 Psychologowie stosujący terapię skoncentrowaną na pacjencie korzystają ze zjawiska nazwanego przez Rogersa odbiciem. Polega ono na tym, że psycholog komunikuje danej osobie, że słyszy, co ma ona do powiedzenia, i stara się to zrozumieć. Rogers podkreślał przy tym celną empatię. Terapeuci stosujący to podejście starają się nie narzucać pacjentowi swoich interpretacji oraz własnego odbioru jego doświadczeń. Dzięki temu klient ma szansę dostrzec sposób, w jaki sam zniekształca swoje doświadczenia, a także zapobiec sytuacji, w której sama sytuacja leczenia oraz oddziaływanie psychologa spowodują kolejne zaburzenia postrzegania.
 Terapeuta „odbija” obraz pacjenta dzięki uważnemu słuchaniu i szczegółowemu opisywaniu jego wizerunku. Proces taki wywołuje u leczonego wzrost samoświadomości i umożliwia mu postrzeganie siebie w sposób wcześniej niedostępny. Terapeuta pełni tu zatem funkcję „lustra” czy też „wzmacniacza”.
 Innym ważnym elementem wprowadzonym przez
 
   Rogersa było sześć koniecznych i wystarczających warunków, które muszą zostać spełnione, by terapia mogła być skuteczna. Oto one:
 • Profesjonalny oraz pełen szacunku i akceptacji związek pomiędzy klientem i psychologiem.
 • Chęć pacjenta do odsłonięcia się i przeżywania silnych emocji, takich jak lęk, oraz zdolność terapeuty do motywowania danej osoby do poszukiwań.
 • Autentyczność — klient powinien być „do głębi” sobą, nie może zniekształcać własnego sposobu myślenia.
 • Bezwarunkowa pozytywna reakcja.
 • Celna empatia.
 • Spostrzeganie autentyczności — terapeuta musi być prawdziwą osobą (posiadającą własne uczucia, myśli i zachowania), nie zaś wyłącznie odgrywającą pewną rolę przed klientem.
 Terapię rogerowską, czyli skoncentrowaną na kliencie, zaczęto stosować około 60 lat temu. W przypadku wszelkiego rodzaju psychoterapii, interwencji psychologicznej czy leczenia psychiatrycznego najważniejsza jest skuteczność. Badania poświęcone ustalaniu efektywności metody leczenia opierają się głównie na zgodności z warunkami „koniecznymi i wystarczającymi”.
 Większość analiz, w tym jedna przeprowadzona przez Beutlera, Crago i Arezmendiego, wykazała, że trzy z tych czynników (empatia, autentyczność i bezwarunkowa pozytywna reakcja) mają duże znaczenie, ale nie są konieczne, czyli same z siebie nie mogą wywołać zmiany terapeutycznej. Innymi słowy, psycholog nie musi koniecznie spełniać tych wymogów, aby być skutecznym. Orlinsky i Howard odkryli jednak, że ciepło, empatia i autentyczność wspomagają proces terapeutyczny. Oznacza to, że gdy zapewni się
 
  te warunki, proces leczenia przebiega nieco sprawniej. Warto więc wykorzystać tego typu elementy, skoro wiadomo, że nie zaszkodzą.
 Osiągnąć wewnętrzny spokój — terapia egzystencjalna
 W latach 60. wśród zwolenników kontrkultury (głównie hippisów) wielką popularność zyskała Tybetańska Księga Umarłych. Jest to buddyjska instrukcja postępowania po śmierci. Można w niej przeczytać o tym, kiedy iść w stronę światła, a kiedy nie itp. Treść tej księgi odzwierciedla wiele ludzkich wyobrażeń, jak to zwykle bywa w przypadku poruszania tematyki związanej z umieraniem. Śmierć ma bowiem bardzo istotny wpływ na nasze życie. Niezależnie od tego, czy sami stawiamy jej czoła, czy stajemy w obliczu utraty kogoś bliskiego, ten moment zawsze wywołuje w nas silne emocje.
 Grupa psychologów skupionych wokół szkoły psychologii egzystencjalnej uznaje śmierć za jedną z kwestii najczęściej poruszanych w psychoterapii. Jeszcze kilka innych zagadnień (lęk, wolność i wybór) leży u podstaw naszej egzystencji oraz tego, co nazywamy psychopatologią (problemów psychologicznych). W pewnym sensie egzystencjaliści przechodzą od razu do rzeczy, ponieważ skupiają uwagę na poważnych kwestiach filozoficznych. Należą do nich:
 • lęk,
 • śmierć,
 • wina,
 • czas,
 • transcendencja.
 Skąd ta ponura fascynacja wszystkim, co poważne? Terapeuci egzystencjalni, tacy jak Rollo May (autor słynnej książki Miłość i
 
  wola, po raz pierwszy wydanej w 1969 roku) czy Irvin Yalom, emerytowany profesor Stanford University, reprezentują podejście filozoficzne, dla którego psychoanaliza i inne formy terapii są niewystarczające. Wierzyli, że w procesie psychoanalizy i terapii behawioralno-kognitywnej naprawdę ważne kwestie były pomijane, a przynajmniej omawiane nie wprost. Podejście to krytykuje zwłaszcza terapię behawioralną (patrz rozdział 16.) jako nadmiernie wąską i „techniczną”, nieodzwierciedlającą prawdziwych problemów, przed jakimi stajemy w życiu. Psychologowie egzystencjalni pragnęli stworzyć metodę leczenia, w której psycholog byłby autentyczną i pełną osobą, starającą się zbadać i zrozumieć prawdziwe problemy i najgłębsze kwestie nurtujące pacjenta. Najwyraźniej nie chcieli korzystać z modeli i teorii dehumanizujących terapię, będącą tak naprawdę prostym procesem opartym na relacji międzyludzkiej.
 Terapia egzystencjalna jest raczej podejściem filozoficznym niż techniką terapeutyczną. Mimo to wprowadziła do samego procesu leczenia kilka nowych rozwiązań, o których napiszę w dalszej części tego rozdziału. Filozofia ta opiera się na założeniu, że wszystkie ludzkie działania zawierają doświadczenie „jestestwa”, które stanowi nasze podstawowe poczucie bycia żywą istotą i trwania w takim stanie.
 Jeżeli jesteś jedną z tych osób, które nie mogą oprzeć się zgłębianiu naprawdę zagmatwanych filozoficznych dylematów bycia i niebycia, sugeruję zapoznanie się z książką Jeana Paula Sartre’a Byt i nicość. Przypomina ona dokumentację techniczną filozofii egzystencjalnej.
 Bliskie kontakty z problemami bliskich — śmierć, wina i lęk
   
  Wszyscy zatem staramy się doświadczyć naszego najprawdziwszego poczucia istnienia, czyli egzystencji ontologicznej. Ontologia jest dziedziną filozofii zajmującą się określaniem tego, co w naszym świecie jest rzeczywiste. Ja czuję się rzeczywisty i mam nadzieję, że Ty również. Jeżeli zatem oboje istniejemy, możemy porozmawiać o naszym sensie ontologicznej egzystencji, naszym sensie bycia.
 Jak zawsze, również i w tym przypadku jest pewna pułapka. Jeżeli bowiem istnieje byt, to istnieje także niebyt. Ostatecznym doświadczeniem niebytu jest śmierć. Kiedy stykamy się z tematem własnego lub czyjegoś umierania, odczuwamy lęk przed niebytem, czyli przerwaniem istnienia na tym świecie.
 Lęk zwykły i lęk neurotyczny
 Terapeuci egzystencjalni koncentrują się na różnicach pomiędzy zwykłym (zdrowym) lękiem pacjenta a tzw. lękiem neurotycznym. Zwykły lęk jest wynikiem stawania w obliczu konfliktów zagrażających naszemu istnieniu. Ale chwileczkę, czy strach może w ogóle być zdrowy? Zanim zainteresowałem się psychologią egzystencjalną, sądziłem, że lęk to rzecz ogólnie zła. Jest nieprzyjemny i może przeszkadzać w robieniu wielu rzeczy.
 Zdrowy lęk charakteryzuje się adekwatnością do sytuacji. Ponadto pozostaje pod kontrolą. Oznacza to, że nie należy go wypierać, ponieważ daje się opanować i nie wypacza postrzeganej rzeczywistości. Co więcej, ma charakter konstruktywny i może być bardzo pomocny. Przykładowo zdrowy lęk przed egzaminem skutecznie motywuje nas do nauki. Tego rodzaju strach leży u podstaw wielu codziennych działań. Egzystencjaliści nie postrzegają takich lęków jako problemu, pod warunkiem że nie są one wyolbrzymione i działają.
 Lęk neurotyczny z powodu swoich dwóch cech utrudnia życie i odcina nas od pełnego przeżywania go:
 • Jest nieproporcjonalny do sytuacji. Studenci często boją się oblania egzaminów, więc w czasie sesji są przepracowani i
 
  pełni lęku, zwłaszcza przed trudnym egzaminem. Dla wielu osób zdanie testu jest ważne, ale wszystko pozostanie pod kontrolą, jeżeli lęk nie będzie zbyt silny. Kłopoty zaczynają się w chwili, gdy strach staje się nieproporcjonalny do sytuacji. Jeżeli ktoś myśli, że umrze po oblaniu egzaminu, to z pewnością ma poważny problem i, korzystając z terminologii egzystencjalistycznej, można go nazwać nieźle szurniętym.
 • Jest destruktywny. Pozostańmy przy tematyce egzaminacyjnej. Przesadny lęk niekiedy przyprawia studenta o chorobę. Kiedy zaś człowiek jest chory, nie może się uczyć, a gdy nie może się uczyć, na ogół nie zdaje egzaminów. A więc w tym przypadku strach przynosi wyłącznie szkodliwe skutki. Lęk neurotyczny można tolerować w początkach jego występowania. Znacznie lepszym wyjściem jest jednak wyeliminowanie go, kiedy to tylko możliwe. Czasami staramy się radzić sobie z neurotycznymi lękami poprzez wypieranie ich do nieświadomości. Strach przynosi ból, a kiedy coś jest nieprzyjemne, wielu z nas stara się o tym zapomnieć.
 Wina zwykła i wina neurotyczna
 Wina jest kolejnym kluczowym zjawiskiem egzystencjalnym. Stanowi również ważną kwestię dla wielu społeczności. Egzystencjaliści nie są kapłanami i nie odpuszczają pacjentom win, lecz raczej pomagają skupić się na przyczynach poczucia winy oraz ich związku z doświadczeniem egzystencjalnym. Istnieją dwa zasadnicze rodzaje winy.
 Zwykła wina może mieć dwie przyczyny:
 • Przekroczenie norm etycznych. Ten rodzaj winy pojawia się wtedy, gdy człowiek popełni czyn łamiący osobiste bądź grupowe zasady moralne. Wina jest tu zwykłym i zdrowym uczuciem.
 • Niespełnienie własnych oczekiwań. Osobiście uważam, że ten rodzaj winy często jest traktowany w psychoterapii zbyt
 
  pobieżnie. Ludzie nierzadko mówią o tym, że zawiedli innych. Gdy trafiają na terapię, twierdzą, że rozczarowali kogoś, ponieważ byli mu niewierni, skrzywdzili go fizycznie itd. Ale co z moimi własnymi normami? A jak ja mogę się czuć w takiej sytuacji? Tylko i wyłącznie winny!
 Wina neurotyczna wynika z urojenia, że skrzywdziliśmy kogoś, podczas gdy w istocie nic takiego się nie stało. Czy obawiasz się powiedzieć coś drugiej osobie, bo obawiasz się zranić jej uczucia? To miłe z Twojej strony, ale czy czujesz to samo nawet wtedy, gdy wiesz, że ten ktoś nie poczuje się urażony? Jeżeli tak, to doświadczasz neurotycznej transgresji, czyli poczucia winy z powodu wyrządzenia wyimaginowanej krzywdy.
 Być tu i teraz — czas i transcendencja
 Kiedy rozmyślam o kwestii „istnienia”, zawsze na myśl przychodzi mi zadymiona kawiarnia, pełna młodych poetów z kozimi bródkami, noszących berety oraz ciemne okulary i recytujących wiersze o godności karaluchów:
 One są żywe!
 Ich nogi są tak krótkie, że ich ciała nie mogą być bliżej ziemi, niż są!
 Krążą wokół pełne werwy, nie przejmując się pieniędzmi czy chwałą.
 Nie pragną niczego więcej niż zaspokojenia głodu.
 Przepraszam, ale musiałem dać upust swojej egzystencjalnej wenie. Mój wiersz miał na celu pokazanie, że w prostocie karalucha jest coś prawdziwego. Zwierzęta te wydają się skupiać wyłącznie na tym, co ważne. W ich przypadku jest to jedzenie. Nie dręczy ich neurotyczny lęk ani poczucie winy. Terapeuta egzystencjalny mógłby powiedzieć, że karaluchy „żyją w świecie”.
 
  Taki psycholog stara się zrozumieć doświadczenia swoich pacjentów i ich „bycie w świecie”, które dzieli się na trzy istotne poziomy:
 • umwelt — bycie w swoim własnym środowisku i zewnętrznym świecie obiektów;
 • mitwelt — bycie w swoim środowisku społecznym;
 • eigenwelt — odniesienie do własnej osoby.
 Bycie jest najpełniejsze, gdy kontaktujemy się z każdym poziomem w odpowiednim stopniu, nie czując przy tym neurotycznego poczucia winy i lęku (więcej informacji na ich temat znajdziesz w poprzednich sekcjach tego rozdziału). Pamiętaj o karaluchu. On nie czuje winy!
 „Bycie w świecie” zakłada też nasze poczucie czasu. Czas jest związany z życiem. To stała egzystencjalna. Czas płynie niezależnie od tego, jak bardzo staramy się go zatrzymać. Dla egzystencjalistów najważniejsze było to, abyśmy nauczyli się żyć w teraźniejszości i najbliższej przyszłości. Nie powinniśmy marnować czasu na przejmowanie się przeszłością. Lepiej skupiać się na teraźniejszości, wiedząc, że czas jedynie zbliża nas do nieuniknionej śmierci, a życie jest warte tyle, na ile uda nam się nadać mu pożądaną formę. Tak więc sądzę, że należy kształtować swoje życie, bo w przeciwnym wypadku to ono ukształtuje nas.
  Elastyczne traktowanie czasu
 Pewnego razu wraz z żoną polecieliśmy do Paryża, aby obejrzeć kilka wystaw obrazów, w tym dzieła Salvadora Dali. Kiedy jednak weszliśmy do muzeum, okazało się, że Trwałości pamięci nie ma na wystawie, ponieważ aktualnie jest prezentowana na Florydzie! Nie mogliśmy w to uwierzyć. Na Florydzie?!
 W każdym razie moja fascynacja tym obrazem wynika z tego, że Dali przedstawił na nim czas w postaci miękkich zegarów wiszących na różnych przedmiotach na podobieństwo brudnych ubrań, które wieszamy na oparciu krzesła. Nie jestem krytykiem sztuki, ale sądzę, że ma to odzwierciedlać charakter czasu, gdy
 
  Ostateczną kwestią egzystencjalną, która stanowi tło praktycznej psychoterapii egzystencjalnej, jest koncepcja transcendencji. Jeżeli przed lekturą tego rozdziału Twój nastrój był daleki od depresji, to właśnie powinno się to zmienić, ponieważ cała ta dyskusja o śmierci, czasie, lęku i winie raczej nie nastraja pozytywnie. Nie wszystko jednak stracone, gdyż egzystencjaliści widzą rozwiązanie. Transcendencja, bo o niej mowa, opiera się na próbie zrealizowania naszego bytu. Jest to akt życia własnym życiem bez nadmiernych lęków ani poczucia winy, mający na celu przekroczenie przeszłości i podążanie w stronę przyszłości.
 Ludzka wyobraźnia i umiejętność myślenia abstrakcyjnego stanowią bardzo silne narzędzia w naszej kosmicznej walce. „Abstrakcja” oznacza wyjęcie lub ekstrakcję czegoś. Sami możemy wyciągnąć siebie poza granice naszej aktualnej sytuacji dzięki umiejętności wyobrażenia sobie nas w innych okolicznościach. Zdolność do wyróżniania się dzięki twórczemu myśleniu tworzy swego rodzaju psychologiczną przestrzeń. Możemy przewidywać możliwości. Jak długo zaś potrafimy wyobrażać sobie alternatywne rozwiązania i inne opcje, tak długo mamy szansę starać się być. Ta siła odgrywa zaś kluczową rolę w procesie kształtowania wolności. Osobiście sądzę, że daje to pewną nadzieję.
 Stawić czoła wolności, izolacji i brakowi znaczenia
 Terapia egzystencjalna skupia się nie tylko na lęku i winie, lecz także na naszych zmaganiach z czterema ważnymi elementami: śmiercią,
   nie jest kruchy i nie pęka, tylko się zakrzywia. Zawiesza się na wszystkim i nic nie jest w stanie przed nim uciec. Cóż, panie Dali, egzystencjaliści na pewno by się z panem zgodzili.
 
  wolnością, izolacją i brakiem znaczenia. Cóż, jak widać, temat śmierci nie zakończył się i powraca z nową mocą. Zawsze zastanawiało mnie, czy egzystencjaliści mieli obsesję na jej punkcie. W terapii często podkreślają, że psychopatologia i problemy w życiu są wynikiem niemożności transcendencji idei śmierci, czyli uznania jej za sprawę naturalną i coś, czemu nie należy poświęcać nadmiernej uwagi, skoro i tak jest nieunikniona. Nie da się przed nią uciec, więc rodzi to w nas swoisty konflikt — chcemy żyć, ale wiemy, że prędzej czy później wszyscy umrzemy. Perspektywa ta może doprowadzić do rozpaczy. Zastanawiamy się: „Skoro i tak umrzemy, to po co w ogóle się starać?”. Terapia egzystencjalna pomaga pacjentom stawić czoła temu smutnemu faktowi.
 Praca w aresztach i więzieniach pozwoliła mi docenić jedną rzecz, którą miałem, a mianowicie wolność. Psychologowie egzystencjalni podkreślają wagę idei wolności w życiu każdego pacjenta. Według nich wszechświat nie jest zbudowany na określonej zasadzie, którą mamy odkryć. Reguły kształtują się, w miarę jak je tworzymy. Dla niektórych wolność jest ciężarem, ponieważ wraz z nią przychodzi odpowiedzialność za działania i świadomość, że gdy coś pójdzie nie tak, winni będziemy wyłącznie my sami. Z drugiej strony kiedy odniesiemy sukces, cała zasługa również jest przypisywana wyłącznie nam.
 Kiedy człowiek myśli, że może oderwać się od nauk egzystencjalistów i nie musi stawiać czoła każdemu nieprzyjemnemu aspektowi życia, psychologowie egzystencjalni przedstawiają mu koncept izolacji. Wiele osób szuka ochrony przed problemami tego świata poprzez otaczanie się ludźmi. W głębi duszy zdajemy sobie bowiem sprawę z tego, że jesteśmy sami i umrzemy sami. Staramy się przełamać to ograniczenie poprzez łączenie się z innymi. Kiedy taka potrzeba staje się skrajnie intensywna, tworzymy nieszczere związki, w których wykorzystujemy ludzi do własnych celów (co kończy się izolacją). Gdy jesteśmy uzależnieni od drugiej osoby,
  
  możemy odkryć, że nie umiemy bez niej żyć. Wówczas staramy się zdobyć jej uznanie. Nie można jednak żyć w ten sposób! Wszyscy i tak jesteśmy sami i nic na to poradzimy!
 Jaki jest sens życia? Psycholog egzystencjalny nie odpowie na to pytanie. Każdy z nas musi znaleźć własny sens, zbudować coś z bezkształtnej masy zamętu. Dopóki stwarzamy siebie, korzystając ze swojej woli w sposób konstruktywny i pomagający adaptować się do otoczenia, jesteśmy na właściwej drodze.
 Pacjentka: Chciałabym zmienić pracę, ale na razie nie mam szczęścia.
 Terapeuta: Szukała pani pracy?
 Pacjentka: Nie bardzo.
 Terapeuta: Jak może więc pani mówić, że nie ma pani szczęścia, skoro nawet pani nie próbuje? Czy naprawdę chce pani zmienić pracę na tyle mocno, by zacząć jej szukać?
 Pacjentka: Nie wiem. Sądzę, że chyba chodzi mi o to, abym była bardziej szanowana w pracy.
 Terapeuta: W takim razie pragnie pani szacunku, a nie nowego zajęcia.
 Pacjentka: Szacunek to ważna rzecz. Terapeuta: Dla kogo?
 Pacjentka: Dla mnie. Pragnę szacunku.
 Kiedy pacjent zrozumie, czego tak naprawdę chce, terapeuta pomaga mu usuwać wszelkie przeszkody leżące na drodze skutecznego działania. Poza tym psycholog podkreśla fakt, że dana osoba podejmuje decyzje każdego dnia, nawet jeżeli nie zdaje sobie z tego sprawy. Jeśli człowiek sam stoi sobie na przeszkodzie, powinien ruszyć się z miejsca na podobieństwo egzystencjalnego ekspresu: skutecznej, niezawodnej, stawiającej czoła rzeczywistości i podejmującej decyzje maszyny.
 
  Porzucić mechanizmy obronne
 Kiedy zaczynamy korzystać z mechanizmów obronnych, aby ochronić się przed tym, co wydaje się nam otchłanią prawdy egzystencjalnej, możemy popaść w kłopoty. Czasami zdarza się nam:
 • Rozwinąć nieświadome poczucie bycia kimś wyjątkowym i wszechpotężnym, aby odgrodzić się od nieznanego. Irvin Yalom twierdził, że takie zachowanie prowadzi do egoizmu, a nawet paranoi. Znałem kiedyś człowieka, który myślał, że jest Chrystusem. Powiedziałem mu, że spotkałem innego Chrystusa na poprzedniej sesji, a jestem przy tym przekonany, że Jezus może być tylko jeden. Mimo to pacjent upierał się, że to on ma rację. Jego życie musiało być puste i pozbawione znaczenia.
 • Wierzyć w wielkiego „wybawiciela”. Zbyt częste myśli tego typu mogą doprowadzić nas do zależności, którą terapia egzystencjalna stara się bezwzględnie wyeliminować. Takie wyjaśnienie nie obroni się podczas stawiania czoła faktom egzystencji. Terapeuta egzystencjalny nie pozwoliłby mi nawet chodzić z moim wszechmocnym misiem. Wybacz więc, stary druhu, ale muszę tam iść sam. Egzystencjaliści potrafią zepsuć każdą zabawę.
 Przyjmowanie odpowiedzialności
 Patrząc na ilość rozważań o życiu, można się zastanawiać, czy terapeuci egzystencjalni zajmują się czymś innym niż filozofowaniem. Ta dziedzina psychologii włącza główne kwestie do procesu leczenia i wykorzystuje je do prowadzenia pacjenta. Terapeuci egzystencjalni:
 • Pomagają klientom działać celowo i odpowiedzialnie w obliczu faktów egzystencjalnych.
 
  • Wychwytywać kwestie egzystencjalne i wskazywać je pacjentom, kiedy podejrzewają, że któraś z nich ukrywa się za trywialnym dylematem czy objawem psychologicznym.
 • Badają te kwestie i wskazują na stosowane przez daną osobę patologiczne i nieskuteczne sposoby radzenia sobie z nimi.
 • Pomagają pacjentom w wypracowywaniu skuteczniejszych rozwiązań.
 • Oczekują, że klienci sami będą kształtowali swoje życie i otoczenie w przemyślany i aktywny sposób.
 • Oczekują od pacjentów ćwiczenia woli poprzez podejmowanie decyzji w sposób, który nie powinien być ani zbyt impulsywny, ani zbyt kompulsywny.
 Działania impulsywne i kompulsywne nie mieszczą się w aktywnym podejściu do życia w sensie egzystencjalnym. Aktywne podejście, do którego dążą tacy terapeuci, jest przemyślane, celowe i odpowiedzialne. Egzystencjaliści podkreślają wagę podejmowania niezależnych decyzji — bez potrzeby ciągłego uciekania się do opinii innych ludzi. Z tego powodu terapia bywa frustrująca, ponieważ psycholog odmawia przyjmowania roli opiekuna kierującego działaniem pacjenta.
 Jeżeli masz problemy z „dorośnięciem” do swojego życia i wzięcia za nie odpowiedzialności, terapia egzystencjalna może Ci pomóc. Oczekuje się w niej bowiem zaakceptowania własnych doświadczeń, uczuć, myśli i zachowań. Jeden ze sposobów, w jaki można to osiągnąć, polega na mówieniu o własnych doświadczeniach w pierwszej osobie, nie zaś w drugiej osobie lub przy użyciu strony zwrotnej. Postaram się to przedstawić na poniższym przykładzie:
  
  Pacjent: Są tacy ludzie, których się kocha, ale kiedy ranią, długo odczuwa się ból.
 Terapeuta: Chciałbym, aby poćwiczył pan mówienie: „ja”. Na przykład zamiast mówić: „Są ludzie, których się kocha”, proszę mówić: „W moim życiu są ludzie, których kocham, ale gdy mnie ranią, długo czuję ból”.
 Pacjent: Są w moim życiu ludzie...
 Terapeuta: Dobrze. Jak się pan z tym czuje? Pacjent: Czuje się wtedy smutek.
 Terapeuta: Czy ja też czuję się wtedy smutny? Pacjent: Nie. Ja czuję smutek.
 Terapeuta: Pan czuje smutek.
 Pacjent: Tak.
 Mam nadzieję, że nakreślony przeze mnie obraz nie zniechęci Cię do terapii egzystencjalnej. Prawda jest bowiem taka, że ten sposób leczenia daje pacjentowi najwięcej nadziei. Z początku nie jest to oczywiste, ponieważ terapeuci pracują niejako w odwrotnym porządku. Nie uzależniają nadziei klienta od innych ludzi czy zewnętrznych sił nadnaturalnych, lecz kierują go w głąb samego siebie. Chcą rozniecić w nim nadzieję płynącą z najdrobniejszych działań. Z każdym podejmowanym krokiem ćwiczymy nadzieję podpowiadającą, że ziemia jednak nie osunie się nam spod nóg. Jest to silne utwierdzenie się w wierze w nas samych, wynikające z naszych celowych działań. Poprzez docieranie do sedna egzystencji terapeuci pokazują pacjentom, że każda myśl, uczucie i działanie to akt, w którym przejawia się egzystencja, czyli ciąg starań o to, aby żyć, przetrwać i być.
 